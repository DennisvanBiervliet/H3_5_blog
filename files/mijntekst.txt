De ministers zijn dan toch tot een akkoord gekomen over de afschaffing van de quarantainemaatregelen in het onderwijs. Alleen wie positief test, moet thuisblijven. Al geldt er wel een uitzondering voor niet-gevaccineerde leerlingen in het secundair onderwijs.

‘Het virus raast door de samenleving en ook door het onderwijs’, zei Vlaams minister van Onderwijs Ben Weyts (N-VA) woensdagnamiddag nog in het Vlaams Parlement. 102 scholen in Vlaanderen zijn volledig gesloten door de quarantainemaatregelen. Om de druk van de ketel te halen, en op vraag van de scholen zelf, besloot de Interministeriële Conferentie Volksgezondheid om verschillende maatregelen te lossen. De studievoortgang kwam in het gedrang.